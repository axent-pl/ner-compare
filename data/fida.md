**Treść:**
# Interpretacja indywidualna -- stanowisko nieprawidłowe

Szanowni Państwo,

stwierdzam, że Państwa stanowisko w sprawie oceny skutków
podatkowych opisanego stanu faktycznego/zdarzenia przyszłego w
podatku dochodowym od osób prawnych jest nieprawidłowe.

## Zakres wniosku o wydanie interpretacji indywidualnej

28 grudnia 2023 r. wpłynął Państwa wniosek z 27 grudnia 2023 r. o
wydanie interpretacji indywidualnej, który dotyczy m.in. ustalenia
czy Spółka nie jest zobowiązana do pobrania zryczałtowanego podatku
dochodowego od osób prawnych od wypłaconego do DFG zobowiązania z
tytułu obciążenia kosztami Stałego Wynagrodzenia.

Treść wniosku jest następująca:

### Opis stanu faktycznego/zdarzenia przyszłego

Wnioskodawca (dalej również: „Spółka", „WFS") wskazuje, że
zaistniały stan faktyczny/zdarzenie przyszłe odnosi się do osoby
prawnej z Niemiec, spółki (...) (dalej: „DFG"), nr rejestru
handlowego: (...), adres (...) w Niemczech.

Wnioskodawca należy do międzynarodowej Grupy kapitałowej (...)
(dalej: „Grupa"), dostarczającej wysokiej klasy rozwiązania dla
branży instalacyjno-grzewczej i motoryzacyjnej.

Wnioskodawca jest spółką z ograniczoną odpowiedzialnością mającą
siedzibę na terytorium Rzeczypospolitej Polskiej. Wnioskodawca jest
podatnikiem CIT, podlegającym w Polsce nieograniczonemu obowiązkowi
podatkowemu, a także zarejestrowanym czynnym podatnikiem VAT.
Działalność gospodarcza Spółki jest związana z obróbką metali, w tym
w szczególności z produkcją złączy i śrub.

W celu prowadzenia działalności gospodarczej w Spółce działają
dyrektor zarządzający, reprezentujący i chroniący interesy
Wnioskodawcy.

Wnioskodawca zawarł z należącym do Grupy DFG, dwie umowy o podziale
kosztów w związku z powołaniem na stanowisko dyrektora
zarządzającego dwóch osób fizycznych będących rezydentami
podatkowymi w Niemczech (dalej: „Umowy"), a integralną ich częścią
są załączniki w postaci umów o sprawowaniu funkcji dyrektora
zarządzającego (dalej: „Załączniki"):

\- umowy regulującej pełnienie funkcji dyrektora zarządzającego,
zawartej pomiędzy DFG a Panem X;

\- umowy regulującej pełnienie funkcji dyrektora zarządzającego,
zawartej pomiędzy DFG a Panem Y.

Spółka posiada aktualny certyfikat rezydencji DFG.

Na mocy Załączników, Pan X oraz Pan Y, dotychczas zatrudnieni jako
szeregowi pracownicy DFG, są zatrudnieni w DFG w pełnym wymiarze
czasu pracy na stanowisku dyrektora zarządzającego, jednocześnie
przyjmując, że część ich czasu pracy stanowi oddelegowanie do
czynności wykonywanych na stanowisku dyrektora zarządzającego WFS.

Pełnienie funkcji dyrektora zarządzającego w WFS i DFG wiąże się z
realizacją czynności w ramach zwykłej działalności, a mianowicie
zarządzania podmiotem (niezależnie WFS i DFG) i działania w jego
imieniu, reprezentując go, a także do prowadzenia działalności
podmiotu z należytą starannością. Pan X oraz Pan Y są obowiązani do
sporządzania na bieżąco ewidencji czasu pracy pozwalającej na
wyliczenie jaka część ich pracy rzeczywiście przypada na realizację
funkcji dyrektora zarządzającego w DFG, a ile na oddelegowanie do
WFS.

Pan X oraz Pan Y wykonując czynności jako dyrektor zarządzający WFS,
nie pełnią funkcji przedstawiciela ani pełnomocnika DFG, a DFG nie
świadczy usług zarządzania na rzecz WFS. DFG zwolnione jest z
poniesionej przez każdego z dyrektorów zarządzających
odpowiedzialności z tytułu pełnionej funkcji w WFS. DFG nie jest
odpowiedzialne za działania wykonywane przez oddelegowanych
pracowników w WFS, a rozliczenie kosztów Panów X oraz Panów Y
stanowi wyłącznie alokację wydatków związanych z zatrudnieniem
dyrektorów zarządzających w DFG.

Dyrektorom zarządzającym przysługuje zapewnienie samochodu
firmowego, zwrot kosztów podróży i wydatków ponoszonych z tytułu
wykonywania czynności jako dyrektor zarządzający DFG i WFS oraz
zawarcie polisy ubezpieczenia od wypadku przy pracy i polisy
ubezpieczenia od odpowiedzialności członków zarządu z tytułu
wykonywania czynności jako dyrektor zarządzający DFG i WFS.

W związku z oddelegowaniem Pana X oraz Pana Y DFG otrzymuje zwrot
kosztów w proporcjonalnej wysokości przypadającej na faktyczny czas
oddelegowania pracowników do WFS, w tym:

\- stałego wynagrodzenia wypłacanego Panu X oraz Panu Y (dalej:
„Stałe Wynagrodzenie"),

\- opłat uiszczanych przez DFG z tytułu zapewniania dyrektorom
zarządzającym samochodu służbowego, a także

\- pozostałych wydatków lub świadczeń opłacanych przez DFG, których
nie można przypisać wyłącznie czynnościom wykonywanym na stanowisku
dyrektora zarządzającego DFG ani czynnościom wykonywanym na
stanowisku dyrektora zarządzającego WFS.

\- zwrotu wszelkich kosztów podróży, innych kosztów i wydatków
poniesionych w związku z oddelegowaniem Pana X oraz Pana Y część ich
czasu pracy do WFS.

Zwrot wydatków na rzecz DFG stanowi wyłącznie rzeczywisty poziom
kosztów oddelegowania do Spółki bez dodatkowego narzutu (dalej:
„Obciążenie kosztami"), zgodnie z ustaleniami poczynionymi przez WFS
i DFG, na podstawie wystawionych przez DFG not obciążeniowych. Z
uwagi na fakt, iż oddelegowanie Pana X oraz Pana Y ma odbywać się co
do zasady w wysokości 50% ich czasu pracy, pierwotne obciążenie
kosztami WFS kalkulowane jest jako 50% wydatków poniesionych przez
DFG. Zgodnie z treścią Umów, DFG informuje WFS w okresach
kwartalnych po zakończonym kwartale o faktycznym rzeczywistym czasie
oddelegowania do pracy w WFS i na tej podstawie dokonywana jest
korekta wypłaconych kwot. W razie braku możliwości przypisania
obciążenia na rzecz WFS, Grupa zadecyduje o alokacji kosztów
oddelegowania dyrektorów zarządzających.

### Pytanie:

Czy prawidłowe jest stanowisko Wnioskodawcy, zgodnie z którym Spółka
nie jest zobowiązana do pobrania zryczałtowanego podatku dochodowego
od osób prawnych od wypłaconego do DFG zobowiązania z tytułu
obciążenia kosztami Stałego Wynagrodzenia? (pytanie oznaczone we
wniosku Nr 1)

### Państwa stanowisko w sprawie

Zdaniem Wnioskodawcy, Spółka nie jest zobowiązana do pobrania
zryczałtowanego podatku dochodowego od osób prawnych od wypłaconego
do DFG zobowiązania z tytułu obciążenia kosztami Stałego
Wynagrodzenia.

Zgodnie z art. 21 ust. 1 pkt 2a ustawy o CIT, podatek dochodowy z
tytułu przychodów uzyskanych na terytorium Rzeczypospolitej Polskiej
przez podatników, o których mowa w art. 3 ust. 2 ustawy o CIT, z
tytułu świadczeń: doradczych, księgowych, badania rynku, usług
prawnych, usług reklamowych, zarządzania i kontroli, przetwarzania
danych, usług rekrutacji pracowników i pozyskiwania personelu,
gwarancji i poręczeń oraz świadczeń o podobnym charakterze ustala
się w wysokości 20% przychodów.

Ustawa CIT nie definiuje „usług, zarządzania i kontroli", „usług
rekrutacji pracowników i pozyskiwania personelu" oraz „świadczeń o
podobnym charakterze". Z tego względu wykładnia sposobu rozumienia
wskazanych czynności powinna opierać się na językowych definicjach
tych pojęć. Argumentacja w zakresie sposobu rozumienia wskazanych
usług wraz z wyszczególnieniem odpowiednich elementów zaistniałego
stanu faktycznego/zdarzenia przyszłego została wskazana przez
Wnioskodawcę poniżej.

\- Usługi zarządzania i kontroli

Zgodnie z definicją w Słowniku Języka Polskiego (Internetowy Słownik
Języka Polskiego, http://sjp.pwn.pl; dalej: „SJP"), „zarządzić"
oznacza „wydać polecenie", natomiast „zarządzać" -- „sprawować nad
czymś zarząd". Ponadto, w doktrynie prawa przyjęło się uważać, że
„zarządzanie" w szerokim ujęciu oznacza zrobienie czegoś za pomocą
wysiłków innych osób czy organizowanie działań dla osiągnięcia
określonych celów przy zachowaniu zasad skuteczności i sprawności
organizacyjnej z uwzględnieniem realnej odpowiedzialności za
osiągnięte rezultaty (por. B. Kudrycka, B.G. Peters, P.J. Suwaj,
Nauka administracji, Wolters Kluwer Warszawa 2009).

Z kolei pojęcie „kontrola" definiowane jest jako „sprawdzanie
czegoś, zestawianie stanu faktycznego ze stanem wymaganym", „nadzór
nad kimś lub nad czymś", bądź też „instytucja lub osoba sprawująca
nad czymś nadzór".

W tym miejscu należy również zaznaczyć, iż tożsame pojęcie „usług
zarządzania i kontroli" znalazło się również w treści
nieobowiązującej już w obecnym stanie prawnym z art. 15e ustawy CIT.
W wyjaśnieniach podatkowych opublikowanych przez Ministra Finansów
na stronie internetowej MF w dniu 25 kwietnia 2018 r. w odniesieniu
do interpretacji „usług zarządzania i kontroli" *wskazano wówczas,
że usługi zarządzania i kontroli mogą dotyczyć różnorodnych sfer
funkcjonowania przedsiębiorstwa. Tym samym charakteryzują się one
niedookreślonością przedmiotu tych usług. Usługi tego rodzaju są
zatem skalsyfikowane w odrębnych grupowaniach PKWiU 2015. Do „usług
zarzadzania i kontroli", o których mówi art. 15e ust. 1 pkt 1 ustawy
o CIT można w szczególności zaliczyć następujące usługi wskazane we
wskazanej klasyfikacji statystycznej:*

\- *69.20.40.0 „Usługi zarządzania masą upadłościową."*

\- *70.10.10.0 „Usługi firm centralnych (head offices) i holdingów,
z 5 wyłączeniem holdingów finansowych. Grupowanie to obejmuje usługi
firm centralnych (head offices) i holdingów w zakresie kontrolowania
i zarządzania innymi spółkami lub przedsiębiorstwami."*

\- *70.22.17.0 „Usługi zarządzania procesami gospodarczymi."*

Odnosząc się do językowej wykładni pojęcia usług zarządzania i
kontroli, w okolicznościach wskazanych w opisie zaistniałego stanu
faktycznego/zdarzenia przyszłego, zdaniem Spółki, trudno uznać, iż
częściowe oddelegowanie Pana X oraz Pana Y zatrudnionych w DFG, do
pełnienia funkcji dyrektora zarządzającego w WFS stanowi świadczenie
przez DFG na rzecz WFS usług zarządzania i kontroli.

Zdaniem Wnioskodawcy, w szczególności przypisanie części czasu pracy
jako dyrektor zarządzający w WFS nie implikuje na DFG jakiejkolwiek
możliwości sprawowania zarządu tudzież kontroli nad WFS. Jak zostało
podkreślone w zaistniałym stanie faktycznym/zdarzeniu przyszłym,
decyzje związane z wykonywanymi przez dyrektorów czynnościami nie
obciążają odpowiedzialnością DFG, nie posiada także uprawnienia w
jakimkolwiek stopniu do podejmowania wiążących dla WFS decyzji
decydujących o dalszym rozwoju podmiotu. Celem obciążenia kosztami
jest wyłącznie alokacja przypadających na WFS wydatków związanych z
zatrudnieniem przez DFG Pana X oraz Pana Y, a więc co do istoty nie
stanowi zapłaty za jakiekolwiek usługi.

Ostateczną decyzję o skorzystaniu z Pracowników, a także decyzję w
zakresie wykonywanych przez nich czynności podejmuje Spółka. DFG nie
jest natomiast uprawniony w jakimkolwiek stopniu do podejmowania za
Spółkę wiążących dla niej decyzji w tym zakresie.

Umowy dotyczą wyłącznie podziału kosztów (udziału w kosztach) między
Wnioskodawcą a DFG i to w oparciu o Umowy następuje wystawienie not
obciążeniowych przez DFG na rzecz Spółki na kwotę równą 50% stałego
wynagrodzenia, opłat uiszczanych przez DFG z tytułu zapewniania
dyrektorowi zarządzającemu samochodu służbowego, a także pozostałych
wydatków lub świadczeń opłacanych przez DFG, których nie można
przypisać wyłącznie czynnościom wykonywanym na stanowisku dyrektora
zarządzającego DFG ani czynnościom wykonywanym na stanowisku
dyrektora zarządzającego WFS. Tym samym nie dochodzi do ustalenia
jakichkolwiek uprawnień zarządczych i kontrolnych dla DFG wobec
Wnioskodawcy z tytułu podziału czasowego pracowników sprawujących
funkcje dyrektorów zarządzających.

Warto w tym miejscu podkreślić, iż wyroku WSA w Gliwicach z 13
stycznia 2021 r., sygn. akt I SA/Gl 1338/20 (wyrok nieprawomocny,
czekający na rozstrzygnięcie przed sądem II instancji), stwierdzono,
iż w zbliżonej sytuacji faktycznej (udostępnienie pracowników i
refaktura poniesionych kosztów przez kontrahenta na spółkę, do
której pracownicy zostali udostępnieni) podniesiono, że *Świadczenie
Kontrahenta polega jedynie na udostępnieniu Skarżącej pracownika, a
nie na zarządzaniu przedsiębiorstwem Skarżącej czy jego kontroli.
Sąd podziela zarzut Skarżącej, że usługi udostępniania pracowników
nie są tożsame z usługami zarządzania i kontroli ani nie stanowią
świadczenia o podobnym charakterze -- brak jest cech
charakterystycznych dla tego rodzaju świadczeń. W przypadku
nabywania usług zarządzania i kontroli Kontrahent ponosiłby
odpowiedzialność za zarządzenie i kontrolę i przysługiwałoby mu z
tego tytułu stosowne wynagrodzenie, tymczasem z opisu stanu
faktycznego/zdarzenia przyszłego wynika, że zobowiązany jest tylko
do udostępniania pracowników i refakturuje na Skarżącą koszty
pracownicze udostępnianych pracowników. Kontrahent traci uprawnienie
do zlecania oddelegowanemu pracownikowi nowych zadań oraz do
kontroli jego działań. Nieprawidłowe wykonanie usługi
zarządczo-kontrolnej polega na niedołożeniu należytej staranności w
podejmowaniu odpowiednich decyzji dotyczących przedsiębiorstwa (...)
Nie można, posługując się nazwą funkcji, które udostępniani
pracownicy mogą pełnić u Skarżącej, stwierdzić, iż doszło do
świadczenia usług zarządzania i kontroli.*

Tym samym, Wnioskodawca jedynie partycypuje w kosztach Stałego
Wynagrodzenia w określonej części, nie można mówić o nabywaniu przez
Wnioskodawcę usług zarządzania i kontroli od DFG.

Z tego względu, ponoszenie częściowo kosztów Stałego Wynagrodzenia
nie stanowi świadczenia, o którym mowa w art. 21 ust. 1 pkt 2a
ustawy CIT w postaci „usług zarządzania i kontroli" podlegającego
opodatkowaniu zryczałtowanym podatkiem dochodowym.

\- Usługi rekrutacji i pozyskiwania personelu

Przepisy ustawy CIT nie definiują również w żadnym miejscu pojęcia
„usług rekrutacji". Pojęcie „rekrutacji", zgodnie z definicją
słownikową przedstawioną w SJP (por. sjp.pwn.pl) oznacza: „1. «pobór
rekrutów» 2. «przyjmowanie kandydatów do szkół lub do pracy»".
Innymi słowy, istotą rekrutacji, czy to przeprowadzanej
samodzielnie, czy zleconej podmiotowi zewnętrznemu, jest
doprowadzenie do zatrudnienia pracowników przez danego
przedsiębiorcę. Jednocześnie, jak wskazano w piśmie Dyrektora
Krajowej Informacji Skarbowej z 20 stycznia 2020 r., znak:
0111-KDIB1-1.4010.497.2019.2.AB, potocznie „usługi rekrutacji" można
zdefiniować jako całokształt usług składających się na proces
znajdowania, selekcji angażowania osób/pracowników, których
potrzebuje dana organizacja. Tym samym istotą rekrutacji, czy to
przeprowadzanej samodzielnie, czy zleconej podmiotowi zewnętrznemu,
jest doprowadzenie do zatrudnienia pracowników przez danego
przedsiębiorcę.

Z kolei przez stwierdzenie „pozyskać" należy rozumieć zgodnie z
przedstawionym wcześniej Słownikiem Języka Polskiego SJP (por.
sjp.pwn.pl) «zdobyć coś». Co więcej, „personel" to «zespół
pracowników w biurze, instytucji». W ocenie Dyrektora Krajowej
Informacji Skarbowej przedstawionej w interpretacji indywidualnej z
13 grudnia 2023 r., znak: 0111-KDIB1-2.4010.554.2023.1.DP,
pozyskiwanie personelu obejmuje zbiór celowo wyodrębnionych i
odpowiednio skonfigurowanych działań w obszarze funkcji personalnej
przedsiębiorstwa, które są ukierunkowane na zapewnienie firmie
odpowiedniej liczby kompetentnych osób świadczących pracę.

Biorąc pod uwagę powyższe, w ocenie Wnioskodawcy, w żadnym wypadku
nie można mówić również, aby w przedstawionym we Wniosku zaistniałym
stanie faktycznym/zdarzeniu przyszłym doszło do świadczenia przez
DFG na rzecz WFS „usług rekrutacji i pozyskiwania personelu",
podlegających opodatkowaniu zryczałtowanym podatkiem dochodowym.
Alokacja kosztów wynikających z zatrudnienia każdego z dyrektorów
zarządzających w DFG do WFS jest czynnością techniczną, a DFG w
żadnym przypadku nie podejmował czynności:

\- selekcji osób mającej na celu identyfikację pracownika dla WFS

\- z żadnej relacji pomiędzy DFG a WFS nie wynika zobowiązanie do
zapewnienia WFS pracowników, ani zrekrutowanie pracowników WFS.

Należy zaznaczyć dodatkowo, że DFG nie świadczy usług
rekrutacji/pozyskiwania personelu, a jedynie oddelegowała częściowo
swoich pracowników do WFS na terytorium Polski przy jednoczesnym
dalszym pełnieniu funkcji dyrektorów zarządzających w Niemczech.

Wobec powyższego, w ocenie Spółki, Stałe wynagrodzenie nie stanowi
wynagrodzenia za usługi rekrutacji i pozyskiwania personelu, a w
konsekwencji nie mieści się w definicji art. 21 ust. 1 pkt 2a ustawy
CIT.

\- Świadczenia o podobnym charakterze

W tym miejscu Wnioskodawca wskazuje na ugruntowane w orzecznictwie i
interpretacjach indywidualnych stanowisko, przedstawione m.in. przez
Dyrektora Izby Skarbowej w Katowicach w interpretacji indywidualnej
z 22 listopada 2012 r., znak: IBPBI/2/423-1064/12/BG (potwierdzone
wyrokiem NSA z 8 grudnia 2015 r., sygn. akt II FSK 2812/13), zgodnie
z którym wprawdzie katalog usług wskazanych w art. 21 ust. 1 pkt 2a
ustawy o CIT jest katalogiem otwartym, na co wskazuje sformułowanie"
(\...) oraz świadczeń o podobnym charakterze", jednak w ramach tego
katalogu za świadczenia o podobnym charakterze należy uznać jedynie
świadczenia równorzędne pod względem prawnym do wymienionych w
ustawie.

Ogólna charakterystyka ,,świadczeń o podobnym charakterze" w
stosunku do świadczeń wymienionych wprost w ustawie CIT została
przedstawiona w wyroku NSA z 5 lipca 2016 r., sygn. akt II FSK
2369/15. W przedmiotowym orzeczeniu wskazano, iż, świadczenia
wymienione w art. 21 ust. 1 pkt 2a ustawy CIT można podzielić na
dwie grupy:

\- pierwszą stanowią świadczenia wyraźnie nazwane,

\- drugą tworzą świadczenia mające podobny charakter do świadczeń
nazwanych.

W tej drugiej grupie mieszczą się świadczenia posiadające cechy
charakterystyczne dla świadczeń wymienionych w art. 21 ust. 1 pkt 2a
ustawy CIT, ale posiadające również elementy charakterystyczne dla
świadczeń innych od skonkretyzowanych w tym przepisie. Dla uznania,
że świadczenie niewymienione wprost w art. 21 ust. 1 pkt 2a ustawy
CIT jest objęte jego zakresem, decydujące jest, aby elementy
charakterystyczne dla świadczeń wprost wymienionych w tym przepisie
przeważały nad cechami charakterystycznymi dla świadczeń w nim
niewymienionych.

Zasady interpretacji sformułowania „świadczenia o podobnym
charakterze" potwierdził również WSA w Warszawie w prawomocnym
wyroku z 25 listopada 2016 r., sygn. akt III SA/Wa 3002/16.
Dokonując wykładni art. 21 ustawy o CIT, WSA stwierdził, że celem
tego zwrotu (świadczenia o podobnym charakterze) jest porównanie
świadczeń wymienionych w przepisie do tych faktycznie otrzymanych, a
nie otwarcie drogi do opodatkowania wszelkiego rodzaju usług
niematerialnych. Sformułowanie „o podobnym charakterze" zastosowane
w stosunku do poszczególnych kategorii usług oznacza zatem:
równorzędne pod względem prawnym, rodzące takie same obowiązki i
prawa. Inaczej mówiąc, zdaniem Sądu o danej klasyfikacji usług na
gruncie art. 21 ustawy o CIT powinna decydować ich faktyczna treść,
a nie ich nazwa stosowana przez strony umowy. Dlatego za
„świadczenia o podobnym charakterze" należy uznać takie świadczenia,
które mimo innej nadanej im nazwy stanowią co do swojej istoty
usługę doradczą, reklamową, zarządzania, itd.

Powyższe przemawia za prawidłowością stanowiska Wnioskodawcy,
ponieważ skoro charakter płatności związanych z obciążeniem kosztami
jest całkowicie odrębny od świadczeń wymienionych w art. 21 ust. 1
pkt 2a ustawy o CIT, to nie ma mowy o równorzędności ponoszonych
przez Wnioskodawcę kosztów ze świadczeniami wymienionymi w tym
przepisie. Obciążenie kosztami jest jedynie czynnością techniczną,
której celem jest rozliczenie wydatków związanych z wypłatą przez
DFG całej kwoty wynagrodzenia dla dyrektorów zarządzających, którzy
częściowo zostali oddelegowani do pełnienia funkcji dyrektorów
zarządzających w WFS.

Mając na uwadze całość powyższych rozważań, Spółka nie jest
zobowiązana do pobrania zryczałtowanego podatku dochodowego od osób
prawnych od wypłaconego do DFG zobowiązania z tytułu obciążenia
kosztami Stałego Wynagrodzenia.

## Ocena stanowiska

Stanowisko, które przedstawili Państwo we wniosku jest
nieprawidłowe.

## Uzasadnienie interpretacji indywidualnej

Zakres podmiotowy ustawy o podatku dochodowym od osób prawnych jest
ściśle związany z instytucją ograniczonego i nieograniczonego
obowiązku podatkowego. Powstanie obowiązku podatkowego wyznacza
siedziba lub zarząd usytuowany na terytorium Rzeczypospolitej
Polskiej (zasada rezydencji), bądź też osiąganie dochodów na tym
terytorium (zasada źródła). Zasada ograniczonego obowiązku
podatkowego wynika z zasady źródła, która wiąże się z opodatkowaniem
dochodu powstałego na terytorium państwa polskiego bez względu na
miejsce (kraj), w którym podatnik ma swoją siedzibę lub zarząd, co
oznacza opodatkowanie dochodu uzyskanego w Polsce.

Zgodnie z art. 3 ust. 2 ustawy z dnia 15 lutego 1992 r. o podatku
dochodowym od osób prawnych (t. j. Dz. U. z 2023 r., poz. 2805 ze
zm., dalej: „ustawa o CIT"):

Podatnicy, jeżeli nie mają na terytorium Rzeczypospolitej Polskiej
siedziby lub zarządu, podlegają obowiązkowi podatkowemu tylko od
dochodów, które osiągają na terytorium Rzeczypospolitej Polskiej.

Stosownie do art. 3 ust. 3 pkt 5 ustawy o CIT:

Za dochody (przychody) osiągane na terytorium Rzeczypospolitej
Polskiej przez podatników, o których mowa w ust. 2, uważa się w
szczególności dochody (przychody) z tytułu należności regulowanych,
w tym stawianych do dyspozycji, wypłacanych lub potrącanych, przez
osoby fizyczne, osoby prawne albo jednostki organizacyjne
nieposiadające osobowości prawnej, mające miejsce zamieszkania,
siedzibę lub zarząd na terytorium Rzeczypospolitej Polskiej,
niezależnie od miejsca zawarcia umowy i wykonania świadczenia.

W myśl art. 3 ust. 5 ustawy o CIT:

Za dochody (przychody), o których mowa w ust. 3 pkt 5, uważa się
przychody wymienione w art. 21 ust. 1 i art. 22 ust. 1, jeżeli nie
stanowią dochodów (przychodów), o których mowa w ust. 3 pkt 1-4.

W stosunku do niektórych przychodów uzyskanych na terytorium
Rzeczypospolitej Polskiej przez podmioty zagraniczne, obowiązek
potrącenia podatku spoczywa na podmiocie polskim dokonującym wypłaty
należności będącej źródłem tego przychodu. Takie rodzaje przychodów
zostały określone art. 21 ust. 1 ustawy o CIT.

Zgodnie z art. 21 ust. 1 pkt 2a ustawy o CIT:

Podatek dochodowy z tytułu uzyskanych na terytorium Rzeczypospolitej
Polskiej przez podatników, o których mowa w art. 3 ust. 2,
przychodów z tytułu świadczeń: doradczych, księgowych, badania
rynku, usług prawnych, usług reklamowych, zarządzania i kontroli,
przetwarzania danych, usług rekrutacji pracowników i pozyskiwania
personelu, gwarancji i poręczeń oraz świadczeń o podobnym
charakterze - ustala się w wysokości 20% przychodów.

Stosownie do art. 21 ust. 2 ustawy o CIT:

Przepisy ust. 1 stosuje się z uwzględnieniem umów w sprawie
zapobieżenia podwójnemu opodatkowaniu, których stroną jest
Rzeczpospolita Polska.

W myśl natomiast art. 26 ust. 1 ustawy o CIT:

Osoby prawne, jednostki organizacyjne niemające osobowości prawnej
oraz osoby fizyczne będące przedsiębiorcami, które dokonują wypłat
należności z tytułów wymienionych w art. 21 ust. 1 oraz art. 22 ust.
1, są obowiązane jako płatnicy pobierać, z zastrzeżeniem ust. 2, 2b,
2d i 2e, w dniu dokonania wypłaty zryczałtowany podatek dochodowy od
tych wypłat, z uwzględnieniem odliczeń przewidzianych w art. 22 ust.
1a- 1e. Zastosowanie stawki podatku wynikającej z właściwej umowy o
unikaniu podwójnego opodatkowania albo niepobranie podatku zgodnie z
taką umową jest możliwe pod warunkiem udokumentowania siedziby
podatnika dla celów podatkowych uzyskanym od podatnika certyfikatem
rezydencji. Przy weryfikacji warunków zastosowania stawki podatku
innej niż określona w art. 21 ust. 1 lub art. 22 ust. 1, zwolnienia
lub warunków niepobrania podatku, wynikających z przepisów
szczególnych lub umów o unikaniu podwójnego opodatkowania, płatnik
jest obowiązany do dochowania należytej staranności. Przy ocenie
dochowania należytej staranności uwzględnia się charakter, skalę
działalności prowadzonej przez płatnika oraz powiązania w rozumieniu
art. 11a ust. 1 pkt 5 płatnika z podatnikiem.

W odniesieniu do art. 21 ust. 1 pkt 2a ustawy CIT zauważyć należy,
że katalog usług w nim wskazanych jest katalogiem otwartym, na co
wskazuje sformułowanie „oraz świadczeń o podobnym charakterze". W
ramach tego katalogu za świadczenia o podobnym charakterze należy
jednakże uznać wyłącznie świadczenia równorzędne do wymienionych w
ustawie CIT. Oznacza to, że aby dane świadczenie można było
zakwalifikować do katalogu wskazanego powyżej, winno ono spełnić
takie same przesłanki, albo winny wynikać z niego takie same prawa i
obowiązki dla stron jak ze świadczeń wymienionych w cytowanym
przepisie. Innymi słowy, lista ta obejmuje również świadczenia,
które zasadniczo są podobne do wymienionych, lecz mogą być np.
inaczej określane. Niemniej jednak sama nazwa umowy o świadczenie
usługi nie może być wyłącznym czynnikiem, który kwalifikuje daną
usługę jako należącą do katalogu świadczeń podlegających
opodatkowaniu zryczałtowanym podatkiem dochodowym od osób prawnych.
Decydujące znaczenie dla stwierdzenia, że dane usługi mieszczą się w
katalogu czynności podlegających opodatkowaniu zryczałtowanym
podatkiem dochodowym ma treść postanowień umowy zawartej z
kontrahentem zagranicznym, a przede wszystkim, charakter
rzeczywiście wykonywanych świadczeń.

Jak wynika z przedstawionego przez Państwa we wniosku opisu sprawy
są Państwo Spółką mającą siedzibę na terytorium Rzeczypospolitej
Polskiej, należącą do międzynarodowej Grupy kapitałowej,
zarejestrowaną jako podatnik VAT czynny.

Zawarli Państwo z należącą do tej samej Grupy niemiecką Spółką
Deutsche Fundamentbaugesellschaft mbH (DFG) dwie umowy o podziale
kosztów w związku z powołaniem na stanowisko dyrektora
zarządzającego dwóch osób fizycznych będących rezydentami
podatkowymi w Niemczech.

Na mocy zawartych umów regulujących pełnienie funkcji dyrektora
zarządzającego, Pan X oraz Pan Y, dotychczas zatrudnieni jako
szeregowi pracownicy DFG, są zatrudnieni w DFG w pełnym wymiarze
czasu pracy na stanowisku dyrektora zarządzającego. Część ich czasu
pracy stanowi oddelegowanie do czynności wykonywanych na stanowisku
dyrektora zarządzającego w Państwa Spółce.

Ponadto z wniosku wynika, że pełnienie funkcji dyrektora
zarządzającego w Państwa Spółce oraz DFG wiąże się z realizacją
czynności w ramach zwykłej działalności, a mianowicie zarządzania
podmiotem (niezależnie w obu Spółkach) i działania w jego imieniu,
reprezentując go, a także do prowadzenia działalności podmiotu z
należytą starannością. Pan X oraz Pan Y są zobowiązani do
sporządzania na bieżąco ewidencji czasu pracy pozwalającej na
wyliczenie jaka część ich pracy rzeczywiście przypada na realizację
funkcji dyrektora zarządzającego w DFG, a ile na oddelegowanie do
Państwa Spółki. Panowie X i Y wykonując czynności jako dyrektor
zarządzający WFS, nie pełnią funkcji przedstawiciela ani
pełnomocnika DFG, a DFG nie świadczy usług zarządzania na rzecz WFS.
DFG zwolnione jest z poniesionej przez każdego z dyrektorów
zarządzających odpowiedzialności z tytułu pełnionej funkcji w WFS.
DFG nie jest odpowiedzialne za działanie wykonywane przez
oddelegowanych pracowników w WFS. W zawiązku z oddelegowaniem Panów
X i Y DFG otrzymuje zwrot kosztów w proporcjonalnej wysokości
przypadającej na faktyczny czas oddelegowania pracowników do WFS, w
tym:

\- stałego wynagrodzenia wypłacanego Panu X oraz Panu Y,

\- opłat uiszczanych przez DFG z tytułu zapewniania dyrektorom
zarządzającym samochodu służbowego, a także

\- pozostałych wydatków lub świadczeń opłacanych przez DFG, których
nie można przypisać wyłącznie czynnościom wykonywanym na stanowisku
dyrektora zarządzającego DFG ani czynnościom wykonywanym na
stanowisku dyrektora zarządzającego WFS,

\- zwrotu wszelkich kosztów podróży, innych kosztów i wydatków
poniesionych w związku z oddelegowaniem Pana X oraz Pana Y część ich
czasu pracy do WFS.

Mając na uwadze przedstawiony opis stanu faktycznego/zdarzenia
przyszłego należy przeanalizować więc postanowienia art. 21 ust. 1
pkt 2a ustawy o CIT. Zakresem przedmiotowym art. 21 ust. 1 pkt 2a
ustawy o CIT objęto m.in. „zarządzanie i kontrolę" oraz „usługę
rekrutacji pracowników i pozyskiwania personelu". Pojęcia ww. usług
nie zostały zdefiniowane w ustawie o CIT. Wobec braku w ustawie
powyższej definicji należy posiłkowo odwołać się do wykładni
językowej tych pojęć.

Według Słownika języka polskiego PWN „zarządzać", oznacza kierować,
administrować czymś" (E. Sobol, Słownik języka polskiego PWN,
Warszawa 1996). W tym kontekście, za zarządzanie należy uznać
władcze uprawnienie w stosunku do realizowanego projektu lub
działalności gospodarczej. Zgodnie ze Słownikiem Języka Polskiego
PWN, „kierować" oznacza „stać na czele czegoś, wskazywać sposób
postępowania".

Z kolei kontrola, to:

1\) porównanie stanu faktycznego ze stanem wymaganym i ustalanie
ewentualnych odstępstw, sprawdzanie, czy coś jest zgodne z
obowiązującymi przepisami,

2\) nadzór nad czymś albo nad kimś, czuwanie nad prawidłowym
przebiegiem czegoś, wpływ na rozwój wydarzeń.

Zarządzanie zatem jest to celowe podejmowanie, przez odpowiednie
osoby (kadrę), decyzji i działań prowadzących -- dzięki
wykorzystaniu posiadanych zasobów -- do osiągnięcia złożonych celów
w sposób skuteczny i sprawny (racjonalny), lub celowe dysponowanie
tymi zasobami.

Pojęcie „zarządzania", musi być rozumiane szeroko jako zbiór
różnorodnych czynności i działań zmierzających do osiągnięcia
określonego celu związanego z interesem (potrzebą) danego przedmiotu
zarządzania. Jest to zestaw metod i technik opartych na
akceptowanych zasadach zarządzania (administrowania) używanych do
planowania, oceny i kontrolowania pożądanych rezultatów.

Pojęciem „rekrutacji" znajduje się w Słowniku Języka Polskiego PWN
(www.sjp.pwn.pl). Oznacza ono: „1. «pobór rekrutów» 2. «przyjmowanie
kandydatów do szkół lub do pracy»". Zatem, potocznie usługi
rekrutacji można zdefiniować jako całokształt usług składających się
na proces znajdowania, selekcji angażowania osób/pracowników,
których potrzebuje dana organizacja. Tym samym istotą rekrutacji,
czy to przeprowadzanej samodzielnie, czy zleconej podmiotowi
zewnętrznemu, jest doprowadzenie do zatrudnienia pracowników przez
danego przedsiębiorcę.

Z kolei zgodnie ze Słownikiem Języka Polskiego (PWN (sjp.pwn.pl)
pojęcie „oddelegowywać" oznacza skierować kogoś do wykonania
jakiegoś zadania służbowego, zwykle poza stałym miejscem pracy.

W świetle powyższego należy wskazać, iż usługa nazwana przez Państwa
usługą oddelegowania pracowników do czynności wykonywany na
stanowisku dyrektora zarządzającego mieści się w katalogu świadczeń
wymienionych w art. 21 ust. 1 pkt 2a ustawy o CIT, w istocie jest to
bowiem usługa pozyskiwania personelu. Pozyskiwanie personelu
obejmuje zbiór celowo wyodrębnionych i odpowiednio skonfigurowanych
działań w obszarze funkcji personalnej przedsiębiorstwa, które są
ukierunkowane na zapewnienie firmie odpowiedniej liczby
kompetentnych osób świadczących pracę. Przy czym zdaniem Organu,
osobą świadczącą pracę nie zawsze musi być pracownik, gdyż personel
jest pojęciem szerszym. Biorąc pod uwagę racjonalność ustawodawcy,
należy stwierdzić, iż pozyskanie personelu stanowi odrębną kategorię
usługi od wskazanej w art. 21 ust. 1 pkt 2a ustawy o CIT usługi
rekrutacji pracowników w przeciwnym bowiem wypadku, nie byłoby
konieczne wymienienie tego typu świadczenia obok usługi rekrutacji
pracowników. Usługa oddelegowania pracowników to pozyskanie
personelu przez Spółkę, a zatem podlega opodatkowaniu podatkiem u
źródła w Polsce, a na Spółce będzie ciążyć obowiązek pobrania
podatku, na podstawie art. 26 ust. 1 ustawy o CIT, z uwzględnieniem
przepisów właściwej umowy o unikaniu podwójnego opodatkowania, pod
warunkiem udokumentowania miejsca siedziby zagranicznego kontrahenta
certyfikatem rezydencji i dochowania warunku należytej staranności.

Zatem Państwa stanowisko zgodnie z którym Spółka nie jest
zobowiązana do pobrania zryczałtowanego podatku dochodowego od osób
prawnych od wypłaconego do DFG zobowiązania z tytułu obciążenia
kosztami Stałego Wynagrodzenia jest nieprawidłowe.

## Dodatkowe informacje

### Informacja o zakresie rozstrzygnięcia

Informuję, że w zakresie pytania oznaczonego we wniosku Nr 2
dotyczącego podatku od towarów i usług zostanie wydane odrębne
rozstrzygnięcie.

Interpretacja dotyczy stanu faktycznego, który Państwo przedstawili
i stanu prawnego, który obowiązywał w dacie zaistnienia zdarzenia
oraz zdarzenia przyszłego, które Państwo przedstawili i stanu
prawnego, który obowiązuje w dniu wydania interpretacji.

Odnosząc się do przywołanych przez Państwa interpretacji
indywidualnych wskazać należy, że zostały one wydane w
indywidualnych sprawach i nie mają zastosowania ani konsekwencji
wiążących w odniesieniu do żadnego innego stanu faktycznego czy też
zdarzenia przyszłego. Odnosząc się natomiast do przywołanych przez
Państwa wyroków należy zaznaczyć, że orzeczenia sądowe są wiążące
jedynie w sprawach, w których zapadły. Natomiast Organ, mimo że w
ocenie indywidualnych spraw podatników posiłkuje się wydanymi
rozstrzygnięciami sądów i innych organów, to nie ma możliwości
zastosowania ich wprost, ponieważ nie stanowią materialnego prawa
podatkowego.

### Pouczenie o funkcji ochronnej interpretacji

\- Funkcję ochronną interpretacji indywidualnych określają przepisy
art. 14k-14nb ustawy z dnia 29 sierpnia 1997 r. - Ordynacja
podatkowa (t. j. Dz. U. z 2023 r. poz. 2383, ze zm.). Interpretacja
będzie mogła pełnić funkcję ochronną, jeśli Państwa sytuacja będzie
zgodna (tożsama) z opisem stanu faktycznego lub zdarzenia przyszłego
i zastosują się Państwo do interpretacji.

\- Zgodnie z art. 14na § 1 Ordynacji podatkowej:

Przepisów art. 14k-14n Ordynacji podatkowej nie stosuje się, jeśli
stan faktyczny lub zdarzenie przyszłe będące przedmiotem
interpretacji indywidualnej jest elementem czynności, które są
przedmiotem decyzji wydanej:

1\) z zastosowaniem art. 119a;

2\) w związku z wystąpieniem nadużycia prawa, o którym mowa w art. 5
ust. 5 ustawy z dnia 11 marca 2004 r. o podatku od towarów i usług;

3\) z zastosowaniem środków ograniczających umowne korzyści.

\- Zgodnie z art. 14na § 2 Ordynacji podatkowej:

Przepisów art. 14k-14n nie stosuje się, jeżeli korzyść podatkowa,
stwierdzona w decyzjach wymienionych w § 1, jest skutkiem
zastosowania się do utrwalonej praktyki interpretacyjnej,
interpretacji ogólnej lub objaśnień podatkowych.

## Pouczenie o prawie do wniesienia skargi na interpretację

Mają Państwo prawo do zaskarżenia tej interpretacji indywidualnej do
Wojewódzkiego Sądu Administracyjnego (...). Zasady zaskarżania
interpretacji indywidualnych reguluje ustawa z dnia 30 sierpnia 2002
r. Prawo o postępowaniu przed sądami administracyjnymi (t. j. Dz. U.
z 2023 r. poz. 1634, ze zm.; dalej jako „PPSA").

Skargę do Sądu wnosi się za pośrednictwem Dyrektora KIS (art. 54 § 1
PPSA). Skargę należy wnieść w terminie trzydziestu dni od dnia
doręczenia interpretacji indywidualnej (art. 53 § 1 PPSA):

\- w formie papierowej, w dwóch egzemplarzach (oryginał i odpis) na
adres: Krajowa Informacja Skarbowa, ul. Warszawska 5, 43-300
Bielsko-Biała (art. 47 § 1 PPSA), albo

\- w formie dokumentu elektronicznego, w jednym egzemplarzu (bez
odpisu), na adres Elektronicznej Skrzynki Podawczej Krajowej
Informacji Skarbowej na platformie ePUAP: /KIS/SkrytkaESP (art. 47 §
3 i art. 54 § 1a PPSA).

Skarga na interpretację indywidualną może opierać się wyłącznie na
zarzucie naruszenia przepisów postępowania, dopuszczeniu się błędu
wykładni lub niewłaściwej oceny co do zastosowania przepisu prawa
materialnego. Sąd jest związany zarzutami skargi oraz powołaną
podstawą prawną (art. 57a PPSA).

## Podstawa prawna dla wydania interpretacji

Podstawą prawną dla wydania tej interpretacji jest art. 13 § 2a oraz
art. 14b § 1 ustawy z dnia 29 sierpnia 1997 r. - Ordynacja
podatkowa.
